ANTAUXPAROLO DE L' VERKINTO

  La "Librairie de l' Esperanto" en Parizo petis min, ke mi verku
  facilan legolibron por la lernantoj de kursoj aux la
  komencantoj, kiuj jxus finis sian lernadon en lernolibro. Mi
  intencis prezenti dudek tekstojn arangxitajn tiamaniere, ke en
  cxiu estos multaj vortoj pri sama temo de l' cxiutaga vivo. Por
  pli bone konservi la intereson de la lernanto en dudek
  cxapitroj, mi verkis unu rakonton pri la vivo de junulo, de lia
  infaneco, gxis lia edzigxo.

  Kompreneble nek romano, nek ecx sprita novelo estas la rakonto,
  sed nur aro de dudek cxapitroj pri cxiutaga vivo, ligitaj inter
  si per gxenerala senco kaj unueco de persono. Tamen ion pli ol
  lernocxapitrojn eble trovos en tiu cxi libro tiuj plenagxaj
  personoj, por kiuj ekzistas ia poezia cxarmo en rememoroj pri
  infaneco kaj juneco ecx el plej simplaj okazintajxoj de l'
  cxiutaga vivo.

  Mi rekomendas al la instruantoj de kursoj, ke, post lego de
  cxapitro, ili faru multajn demandojn pri gxi kaj donu al la
  lernantoj bonan okazon paroli la lingvon. (La demandoj
  montritaj en la libro estas nur bazo, kaj la profesoroj devos
  plimultigi ilin laux la tempo disponebla.)

  Auxdado kaj ripetado de esperantaj frazoj estas la plej
  bezonata afero cxe la kursoj, cxar tion la lernanto ne povas
  facile trovi hejme en sia lernolibro. Estas necese atentigi la
  lernanton pri la akcento (cxiam sur la antauxlasta silabo)
  kaj ankaux pri natura kaj ne trolonga elparolado de la vokaloj.

  Gxenevo, en Januaro 1909.

1. La familio.

Kiam naskigxis Karlo, rozkolora kaj sana, liaj gepatroj estis
ankoraux tre junaj. Ilia unua infano li estis. Lia apero en tiu
cxi mondo kauxzis grandegan gxojon en la tuta familio. Filo! vera
vivanta knabeto! La junaj gesinjoroj Davis estis tre fieraj pri
Karlo kaj gxuis internan kaj trankvilan plezuron.

Sed la patro de S-ro Davis estis tro gxoja por esti trankvila.
Avo li estis nun; li tute forgesis, ke tio lin iom maljunigas kaj
li kontrauxe sentis en si infanan gajecon.

Dum du tagoj post la naskigxo de Karlo, li ne povis labori en sia
oficejo. Li kuradis de sia domo al la domo de sia filo kaj de tie
revenis al sia domo; li promenadis tra la stratoj de l' urbeto,
eniris en cxiajn magazenojn por acxeti aferojn tute senutilajn;
al cxiu almozpetanto li donis multajn monerojn. Oni povis facile
vidi, ke li estas kontenta.

La gepatroj de Sinjorino Davis estis jam tre maljunaj. Ili logxis
en granda urbo, kaj oni telegrafe anoncis al ili la naskigxon de
ilia nepo. Por ili, li ne estis la unua. Ilia filino Margareto,
la felicxa patrino de Karlo, estis ilia sepa infano. Jam du el
sxiaj fratoj kaj tri el sxiaj fratinoj estis edzigxintaj kaj ecx
havis infanojn, kiam frauxlino Margareto renkontis la junan S-ron
Davis, kun kiu sxi baldaux fiancxinigxis kaj poste edzinigxis.
Frauxlino Margareto estis tre beleta junulino kaj tre dolcxa. Pro
tio cxiuj gefratoj tre amis sxin kaj sxiaj gepatroj ricevis
grandan cxagrenon, kiam sxi devis forveturi kun sia juna edzo.

Cxe la baptotago de Karlo, preskaux la tuta familio de Sinjorino
Davis cxeestis, kaj ankaux la patro kaj la juna frato de Sinjoro
Davis. Oni nomis la knabon Karlo-Teodoro por kontentigi lian
patran avon S-ron Karlo Davis kaj lian patrinan avon S-ron
Teodoro Renberg. Kompreneble oni ne povis elekti alian
baptopatron, ol lian patran avon. La baptopatrino estis la plej
maljuna fratino de Sinjorino Davis.

Dum la pastro malsekigis lian beletan kapeton kun kreskantaj
blondaj haroj, sinjoreto Karlo-Teodoro sxajnis gaje rideti kaj,
subite palpante siajn malsekajn harojn per siaj manetoj, li faris
al la cxeestantoj en la pregxejo lauxtan, sed nekompreneblan
paroladon, kiu preskaux rompis la seriozecon de la ceremonio.
Sendube por haltigi lin, lia onklino donis al li pluvegon da
kisoj. Kredante, ke ili estas gratulesprimoj kaj estante jam tre
modesta, li tre malafable akceptis tiujn kisojn. Jam tie li
mirigis multajn personojn.

Grava rimarko. -- _Por respondi al la demandoj oni devas neniam
uzi simple "jes" aux "ne", sed ordigi la vortojn de la demando
mem alimaniere kaj aldoni la necesajn vortojn._

EKZEMPLE: Cxu la gepatroj de Karlo estis junaj, kiam li
naskigxis? -- _Jes, la gepatroj de Karlo, Sinjoro kaj Sinjorino
Davis, estis ankoraux junaj, kiam naskigxis ilia filo._

1. Cxu la gepatroj de Karlo estis junaj, kiam li naskigxis? --
2. Cxu Karlo estis la unua infano de S-ro Davis? -- 3. Kion faris
la patro de S-ro Davis? -- 4. Kiel oni anoncis la naskigxon al la
gepatroj de S-ino Davis? -- 5. Kiom kostas la sendo de telegramo?
-- 6. Donu kelkajn baptonomojn de knaboj kaj knabinoj. -- 7. Kion
oni faris al Karlo en la pregxejo?




2. La hejmo.

Junaj gesinjoroj Davis estis nek ricxaj, nek malricxaj, kaj havis
plej cxarman hejmon apud la urbeto. Tre simpla dometo, malgranda
gxardeno kun kelkaj arbetoj, jen ilia tuta hejmo, sed cxio estis
tre pura kaj delikata interne kaj ekstere. En la cxambroj cxio
estis hela, la murpaperoj kaj la meblaro. Cxie oni povis admiri
kiel orde kaj elegante la delikataj manoj de Sinjorino Davis
arangxis cxiujn aferojn.

La patro de Karlo-Teodoro estis cxefkomizo en filio de la Nacia
Banko kaj li ricevis tre bonan salajron. Cxar nek li, nek lia
edzino multe elspezis, li povis cxiujare sxpari sumon por "siaj
infanoj".

Efektive Karlo ne gxuis tre longe la gloron esti sola en la nova
generacio de l' familio. Kiam li estis dujara kaj jam kuris tre
bone tra la tuta domo, li trovis iun tagon bluokulan fratineton
en la antikva lulilo, kie li kutimis dormadi antaux tre longe . . .
kiam li estis malgranda.

Aliaj kredeble estus igxintaj tre jxaluzaj, sed Karlo estis
grandanima, kaj lia vizagxo tuj montris largxan rideton kaj
afablan esprimon de protektemo. Petinte la permeson de sia
patrino, li kisis dufoje la frunton de sia dormanta fratineto.

Karlo tre multe interesigxis je la progresoj de sia fratineto
Helenjo. Kiam sxi ankaux povis kureti tra la domo, li farigxis
sxia instruanto kaj gvidanto.

Karlo estis tre observema kaj ankaux tre entreprenema. Li penadis
imiti cxion interesan, kion li vidis aux pri kio li auxdis.
Uzante tablon kaj multajn segxojn, li konstruis grandan sxipon,
kies bela flava kamentubo estis . . . la paperkorbo de lia patro.
Por Helenjo li cxiam arangxis komfortan sidejon per broditaj
kusenoj forprenitaj el la salono.

Kiam Sinjorino Davis laboris cxe sia kudromasxino kaj Karlo
ekfajfis kaj bruadis por anonci, ke dangxera ventego minacas la
sxipon, la timigata fratineto ekploris, tremante inter la
broditaj kusenoj. Subite cxio haltis: la kudromasxino kaj la
sxipo. Helenjo baldaux retrankviligxis sur la genuoj de l'
patrino, konsolita, cxu per sxiaj dolcxaj kisoj, cxu per la
elokventaj klarigoj de Karlo, kiu venigis la ventegon nur por
havi la okazon kuragxe savi sian fratinon.

Supre en la domo estis longa subtegmenta cxambro, en kiu kusxis
cxiaj kestoj, korboj, segxoj kaj malnovaj objektoj. Estis por
Karlo vera paradizo. Kiam li trovis malfermita la pordon de l'
sxtuparo, li rapide rampis al la sxatata cxambrego. Tie li
plezurege cxirkauxpromenis, malfermante la kestojn, palpante kaj
malordigante cxiujn aferojn. La gxojo dauxris gxis lia patrino
aux la servistino, auxdinte bruon, venis lin sercxi kaj
rekondukis lin malsupren.

1. Cxu gesinjoroj Davis estis ricxaj? -- 2. Kie ili logxis? --
3. Citu kelkajn meblojn, kiuj trovigxas en via hejmo? -- 4. Kion
faris la patro de Karlo? -- 5. Cxu li multe elspezis? -- 6. Cxu
Karlo estis jxaluza? -- 7. Kiel oni nomis lian fratinon? --
8. Per kio Karlo konstruis sxipon? -- 9. Sur kion li sidigis
Helenjon? -- 10. Per kio oni kudras? -- 11. Kiu estas la plej
granda firmo por la fabriko de kudromasxinoj? -- 12. Kiu cxambro
estis en la supro de la domo? -- 13. Kio estis en gxi? -- 14. Cxu
Karlo sxatis iri tien? -- 15. Kion li faris en tiu cxambro? --
16. Kiu kondukis lin malsupren? -- 17. Cxu estas lifto en via
domo? -- 18. Cxu vi logxas sur la unua etagxo? -- 19. Kiom da
logxantoj estas en via urbo?




3. La servistino.

La geavoj de Karlo konservis tre longe unu servistinon, kiun
cxiuj en la familio tre amis pro sxia fideleco kaj diskreteco.
Kiam la juna Sinjoro Davis edzigxis, la servistino iris en la
novan hejmon por cxion arangxi. La juna edzino tiom placxis al
sxi, ke sxi tie restis; kaj post la naskigxo de Karlo, sxi
decidis, ke sxi neniam foriros.

Sxia nomo estis Anjo. Sxi havis pintan nazon kun du malgrandaj
grizbluaj okuloj kaj vangoj cxiam tre rugxaj, kiel pomoj. Sian
blankan kufon sxi preskaux neniam demetis, sed ofte okazis, ke
Karlo fortiris gxin por vidi la koloron de sxiaj haroj. Cxiufoje
li ricevis pro tio vangofrapon kaj tuj poste kison.

En la domo Anjo faris cxion; sxi estis samtempe kuiristino kaj
cxambristino, sed la domo estis tiel malgranda, ke sxi facile
plenumis ambaux taskojn. Sinjorino Davis sxin ofte helpis kaj
faris cxiujn kudrolaborojn. Anjo sentis en si tre grandan admiron
al la juna dommastrino pro sxia granda delikateco en cxio.

Kelkafoje Karlo ricevis permeson iri frumatene al la legomvendejo
kun Anjo. Sxi portis du grandajn korbojn kaj li malpezan
retsakon. Post dekkvinminuta marsxado ili alvenis al la publika
placo. Multaj cxevaloj kaj veturiloj staris apud la trotuaroj. En
la mezo de la placo, cxirkaux la monumenta fontano, sidis la
gevendistoj kun siaj tabloj kaj korbegoj plenaj je brasikoj,
terpomoj, fromagxoj, fruktoj cxiuspecaj. Anjo diskutadis kun
multaj virinoj kaj fine acxetis diversajn legomojn kaj grandan
pecon da butero. Kelkafoje sxi metis ion en la retsakon de Karlo.
Poste tre rapide ili hejmen revenis.

Kelkafoje Karlo helpis Anjon meti la telerojn sur la tablon. La
forkojn, kulerojn kaj trancxilojn li ankaux alportis, sed neniam
la glasojn, cxar Anjo opiniis la aferon tro dangxera.

Iam li rompis tason, cxar li provis porti tri samtempe. Alkuris
Anjo cxe la bruo . . . "Estas nenio," ekkriis Karlo, "mi ne
vundigxis." Anjo lin longe riprocxis, sed Karlo opiniis, ke estus
multe pli sagxe, se sxi irus tuj sercxi alian tason.

Kun Karlo, Anjo estis cxiam gaja kaj sxercema; sed kun Helenjo,
sxi estis multe pli dolcxa kaj ecx sxajnis iom malgxoja
rigardante sxin. Sxi prenis sxin delikate en siaj brakoj kaj
movis la kapon penseme. Cxiuj same sxajnis melankolie dolcxigxi
apud Helenjo.

Karlo tre amis sian fratineton, sed ne kuragxis multe ludi kun
sxi, cxar sxi sxajnis timi la bruon kaj tre ofte ekploris. Li
opiniis, ke la knabinoj estas delikataj estajxoj, kiuj bezonas
multe da zorgoj.

1. Kiel nomigxis la servistino de S-ino Davis? -- 2. Cxu sxi
estis diskreta? -- 3. Kiu estis la koloro de sxiaj vangoj? --
4. Cxu cxiuj pomoj estas rugxaj? -- 5. Kio estas en la mezo de
pomo? -- 6. Citu kelkajn fruktojn. -- 7. Kiun vi preferas? --
8. Cxu Karlo kelkafoje tiris la kufon de Anjo? -- 9. Kien iris
Karlo kun la servistino? -- 10. Kion li portis? -- 11. Kiuj
personoj estis sur la publika placo? -- 12. Kion ili faris? --
13. Citu kelkajn legomojn? -- 14. Kion acxetis Anjo? -- 15. Cxu
Karlo helpis Anjon por prepari la tablon? -- 16. Kiom da tasoj
rompis Karlo? -- 17. Kion li respondis al la riprocxoj de Anjo?
-- 18. Cxu Helenjo estis amata de sia frato? -- 19. Kion opiniis
Karlo pri Helenjo? -- 20. Kiujn ludilojn preferas la knabinoj? --
21. Cxu kelkafoje Helenjo ploris? -- 22. Kiam oni ploras?




4. Dimancxo.

Dimancxe matene Karlo restis longe en sia liteto kaj gxuis la
dolcxajn songxojn, kiujn alportas la oraj sunradioj, enirante en
la cxambron inter la kurtenoj de l' fenestro . . . Subite li
ekvidis la dolcxan vizagxon de sia patrino, alveninta por lin
veki. Li estis tre gaja. Lauxte sonoradis la sonoriloj de l'
pregxejoj, dum lia patrino lin helpis por lia tualeto.

Karlo opiniis, ke la spongoj estas tre malagrablaj objektoj, kiuj
metas sapon en liajn okulojn. Li jam ofte konigis tiun impreson
al sia patrino, sed sxi tamen dauxrigis la uzadon de spongoj.
Dimancxe S-ino Davis vestis Karlon per brodita flanelcxemizeto,
blanka pantalono kaj blua jaketo. Li havis flavajn sxuetojn kaj
grandan pajlan cxapelon, pri kiu li estis tre fiera.

Dimancxe posttagmeze Karlo promenadis kun sia patro. Li sxatis
iri al la bordo de l' rivero por vidi la sxipojn kaj la
fisxkaptistojn, kiuj estis tre multaj. Estis seriozaj sinjoroj,
longbarbaj maljunuloj kaj ankaux multaj knaboj. Cxiu silente
sidis sub unu el la arboj apud la bordo. Ili pacience rigardadis
la fadenon de sia fisxkaptilo malaperantan en la akvo. De tempo
al tempo iu levis subite sian kanon kaj dekrocxis de la hoko
brilantan fisxon, malespere saltantan cxiuflanken.

Antaux la vespero S-ro Davis kaj lia fileto revenis hejmen, kaj
alvenis gxustatempe por trinki varmegan tason da teo en la
salono.

Ofte la avo kaj onklo Jako vizitis ilin dimancxe kaj cxiuj
vespermangxis kune.

La onklo Jako kelkafoje alportis sian fonografilon, kaj Karlo
auxdis mirindajn kantojn kaj muzikajxojn. Iam onklo Jako diris
sxerckanteton antaux la granda busxo de l' fonografilo. La
masxino ripetis la kanton poste kaj ecx la ridegon de l' avo kaj
de l' patro. Onklo Jako klarigis, ke la fonografilo ripetus kion
ajn Karlo dirus antaux la masxino, sed Karlo ne kuragxis ion
diri. Li jam opiniis, ke ofte estas tre sagxe silenti.

Karlo tre sxatis sidi sur la genuoj de sia avo kaj auxdi
rakontojn pri la infaneco de sia patreto aux pri malproksimaj
landoj, kiujn la avo vizitis. Li sxatis auxdi pri la maro, kaj
tre deziris gxin iam vidi.

Kiam estis bela vetero, la tuta familio sidis en la gxardeneto.
La avo prenis sian pipon, gxin plenigis per tabako kaj gxin
ekbruligis. La patro kaj la onklo fumis nur cigaredojn. Karlo tre
malsxatis la tabakfumon, kiu doloris liajn okulojn. Li ofte
demandis sian patron, kial la viroj fumas; kaj la patro cxiam
respondis: "por la plezuro". Karlo decidis, ke li trovos pli
agrablan plezuron, ol fumadi, kiam li estos viro. Sed kiam lia
avo diris al li, ke cxiuj maristoj fumas, li eksxangxis sian
opinion.

1. Kion faris Karlo dimancxe matene? -- 2. Kiu helpis lin por lia
tualeto? -- 3. Kion li opiniis pri la spongoj? -- 4. Per kio
vestis sian filon S-ino Davis, dimancxe? -- 5. Kiuj personoj
estis sur la bordo de la rivero? -- 6. Cxu ili faris multe da
bruo? -- 7. Kiu venis ofte por vespermangxi? -- 8. Kion alportis
la onklo? -- 9. Pri kio parolis la avo? -- 10. Kie sidis la
familio dum somero? -- 11. Nomu la kvar sezonojn de la jaro. --
12. Kiun vi preferas? -- 13. Cxu la patro fumis? -- 14. Kiom
kostas bona cigaro? -- 15. Cxu la maristoj ofte fumas?




5. Lernado.

Karlo jam farigxis forta knabeto kaj rapide grandigxadis; sed li
ankoraux ne eklernis la literojn de l' alfabeto. Lia patrino
decidis, ke sxi mem instruos lin en la komenco.

Cxiumatene sxi sidigis lin apud si kaj malfermis grandan libron
kun nigraj signoj. Sxi klarigis al li, ke per tiuj signoj oni
skribas kaj, se li bone lernas ilin, li povos baldaux legi
belegajn rakontojn en libroj. Karlo opiniis, ke la homoj estas
vere mallertaj kaj sensencaj: kial ili ne venus mem diri siajn
rakontojn? Estus multe pli simple. Post pripensado li esprimis
sian opinion al la patrino.

-- Sed, karuleto, sxi diris, miloj da personoj volas koni la
rakontojn. Estus neeble, ke la rakontistoj vizitu cxiujn. Multaj
rakontistoj logxas tre malproksime, multaj estas mortintaj nun,
kaj oni deziras tamen legi nun tion, kion ili skribis.

-- Sed kial ili ne parolis en fonografilo, kiel onklo Jako? Oni
cxiam povus auxdi ilin.

La patrino trovis Karlon iom tro diskutema:

-- Nu, karega, sxi diris, kisante lin, vi devas eklabori.

Sed Karlo profundigxis en sia pensado . . . la strangaj nigraj
signoj dancadis en nebulo antaux liaj okuloj. Li ripetis, A, B,
C, senatente. Kiam lia patrino petis lin montri B, li ne sciis.
La literon S li bone rekonis, cxar gxi similas serpenton, kaj
ankaux O kaj C, kiuj similas tutan kaj duonan lunon. Por instrui
al li la aliajn literojn, la patrino bezonis multe da semajnoj
kaj multe da pacienco. Fine gesinjoroj Davis decidis, ke Karlo
iru al lernejo. Ne malproksime de la hejmo logxis maljuna
sinjorino kaj sxia filino, kiuj ambaux instruis infanojn. La
lecionoj okazis nur tri matenojn cxiusemajne, lunde, merkrede kaj
vendrede.

Sinjorino Davis mem kondukis Karlon al la lernejo la unuan fojon.
Dum sxi parolis kun la respektinda estrino, S-ino Linar, Karlo
rimarkigis al Frauxlino Linar, ke unu segxo en la klascxambro
estas rompita kaj ankaux, ke estas desegnita vizagxo sur la muro.
Li demandis la frauxlinon, cxu tio estas sxia portreto aux tiu de
la maljuna virino. La frauxlino treege rugxigxis.

-- Mi esperas, ke vi estos bona kaj gxentila, diris lia patrino
adiauxkisante lin.

-- Ho jes, patrineto.

Kiam la unua leciono estis komencita, Karlo havis tre baldaux
siajn manojn tute makulitaj je inko. Laux sia kutimo li visxis
ilin per sia antauxtuketo. Beleta knabineto, kiu sidis apud li,
multe ridis kaj moke rigardis lin. Pro tio Karlo opiniis, ke li
certe pli amas sian fratinon Helenjon, ol sxin.




6. La ideoj de Karlo.

Karlo estis tre pensema kaj jam havis precizajn ideojn pri multe
da aferoj. Dum la aliaj infanoj malfacile komprenis geografion,
li tre bone prezentis al si la formon de la mondo: Post la montoj
estas maroj, teroj kaj denove montoj gxis la du ekstremajxoj de
la mondo. Tie sendube estas muro aux barilo, kiel sur ia ponto,
por malhelpi, ke la personoj falu en abismon.

Karlo tre deziris iri iam al unu el tiuj ekstremajxoj de la
mondo. Certe estus strange vidi nenion plu antauxen: nur la bluan
cxielon supre, kaj sub gxi . . . nenion. Li tre miris kien falus
iu homo, kiu estus forsaltinta de l' ekstremajxo de l' mondo. Se
li posedus la aeroplanon de la ricxa sinjoro, kiun konas lia
patro, li provus flugi malsupren sub la mondon kaj reveni supren
cxe la alia flanko. Li miris kiel estas la subajxo de la mondo.

Karlo demandis sian patron pri tio. S-ro Davis estis tre amuzata
de la ideoj de Karlo kaj klarigis al li, ke la mondo estas
kvazaux grandega orangxo, rondiranta cxirkaux la suno, kiu estas
ankaux tre granda globo. Cxiuj steloj kaj la luno estas ankaux
globoj. La patreto klarigis al Karlo, ke la homoj vivas sur la
tuta terglobo. Sed Karlo ne povis kredi tion kaj pensis, ke certe
lia patro eraras. Kiel la homoj povus stari sub la tero?

Tiu demando lin multe priokupis, kaj li sxajnis pripensadi dum la
tuta tagmangxo post la respondo de sia patro. Lia patrineto
promesis ke, kiam li scios bone legi, sxi acxetos por li
ilustritan libron pri tiuj aferoj.

Karlo havis grandan admiron al cxiuj metiistoj, al cxiuj
manlaboristoj. Kun sia patrino li jam vizitis la paniston kaj
vidis lin bakanta la panojn. Li vidis la sxufariston enpikanta
najlojn en la sxuojn per martelo. Li ecx vidis ie en la urbeto
grandan cxambron, kie multegaj junulinoj fabrikas cxapelojn por
sinjorinoj. Ili arangxis rubandojn kaj plumojn sur la cxapelo.
Pasante apud granda hotelo, ili vidis, tra malaltaj fenestretoj,
grandan kuirejon, kie multaj viroj, kun blankaj antauxtukoj kaj
cxapoj, movis pladojn kaj kaserolojn kun granda bruo. Odoro de
rostajxo alvenis al la nazeto de Karlo.

En la stratoj cxiu sxajnis rapidi: knabo pusxis veturileton
sxargxitan je pakajxoj; maljuna lama viro kriante vendadis
jxurnalojn. S-ino Davis klarigis al sia filo, ke cxiuj homoj
laboras por gajni monon kaj acxeti siajn vestojn kaj nutrajxojn
kaj tiujn de sia familio.

Ankaux tio multe pensigis Karlon. "Kion faras patreto?" li
demandis. La patrineto kondukis lin al la oficejo de sia edzo;
kaj li vidis sian patron skribanta sur granda librego cxe alta
tablo. Karlo opiniis, ke lia patro havas tre enuigan profesion
kaj li decidis, ke li mem preferos farigxi kuiristo en hotelo aux
veturigisto.

1. Kiel Karlo prezentis al si la formon de la mondo? -- 2. Cxu li
bone komprenis la geografion? -- 3. Kion li studos en la lernejo,
krom la geografio? -- 4. Kio estas aeroplano? -- 5. Kiu fabrikas
la panon? -- 6. Kaj la kukojn? -- 7. Kion oni povas acxeti cxe la
spicisto? -- 8. Kiom kostas unu funto da pano? -- 9. Kion oni
metas sur la cxapelojn por sinjorinoj? -- 10. Kiu profesio plej
placxis al Karlo?




7. La songxo de Karlo.

Post la interparolado kun sia patro pri la formo de l' tero,
Karlo pripensis ankoraux tre ofte dum la tago. Strangan songxon
li havis la sekvintan nokton. Li songxis, ke S-ro de Lavel, la
ricxa amiko de lia patro, lin invitis por kunvojagxado en sia
aeroplano.

Ili acxetis grandan keston da biskvitoj kaj metinte gxin sur la
aeroplanon, ili sidigxis kaj ekflugis for. Ili devis transiri
altajn montojn. La aeroplano flugadis tre rapide kaj trapasis
grizajn nubojn. Estis malseke kaj malvarme. Karlo sin premis
kontraux sia gvidanto, dum ili pasis super akraj montpintoj kaj
teruraj rokoj.

S-ro de Lavel montris al Karlo, kiel la ebenajxo subite finigxas
en la malproksimo. Tie estas la ekstremajxo de la mondo, kiun li
tiel deziris vidi. La aeroplano baldaux alterigxis. Marsxinte
kelkajn pasxojn, Karlo sin trovis cxe la limo de la mondo. Estis
granda kajo kun fera barilo inter limsxtonoj. Tenante la manon de
S-ro de Lavel, Karlo klinigxis por rigardi malsupren: nenio, nur
bluo . . . senfine.

Ambaux mangxis kelkajn biskvitojn tute malmoligitajn de la
malvarmo. "Nu," diris S-ro de Lavel post momento, "ni nun veturos
malsupren sur nia flugmasxino, cxu ne?" Karlo ektimis iom sed
nenion diris. Ili forflugis. La aeroplano transpasis super la
barilo kaj flugadis tute rekte for de l' tero.

Post kelkaj minutoj, kiam ili estis jam tre malproksimaj de la
tero, S-ro de Lavel sxangxis la direkton de la masxino. Gxi
komencis oblikvan flugadon malsupren. Ili reproksimigxis al la
tero, kaj tiam gxian subajxon ili vidis.

Pli kaj pli mallumigxis, dum la aeroplano rapidege flugadis kurbe
por restadi proksime de l' tero. Stranga afero: la cxielo estis
malsupre kaj flanke, sed supre kaj cxe la alia flanko estis la
bruna tero.

La aeroplano estis malsuprenirinta tre rapide kaj povis nun
flugadi preskaux horizontale. Ili ekvidis strangajn arbojn kun
longa torda trunko rampanta. Baldaux domojn ili ekvidis, verajn
domojn pendantajn sub la tero. Ili estis tre multaj kaj sxajnis
esti lignaj dometoj diverskolore pentritaj. Cxiam pli kaj pli ili
alproksimigxis. Karlo rimarkis, ke la dometoj havas pintan
tegmenton kaj sxajnas pendi je la tero per granda fera ringo
ligita al la trunkoj kaj brancxegoj de la rampantaj arboj.

Inter la domoj estis pontoj, sur kiuj aperis multaj homoj sxajne
blanke vestitaj.

Klininte sin por pli bone vidi, Karlo perdis sian ekvilibron kaj
falis en la abismon . . .

Li sentis la malvarman aeron siblantan je liaj oreloj, dum li
senfine faladis en la profundegajxo.

-- "Nu, karuleto, estas malfrue, vi devas ellitigxi!"

Lia patrino lin vekis. Karlo frotis siajn okulojn: "Patrineto,"
li diris oscedante, "mi vidis homojn sub la alia flanko de l'
mondo."

1. Kiu invitis Karlon por vojagxi en aeroplano? -- 2. Kion
montris S-ro de Lavel al Karlo? -- 3. Cxu Karlo iom timis? --
4. Kion faris la aeroplano? -- 5. Kiujn domojn ekvidis Karlo? --
6. Cxu ilia tegmento estis ronda? -- 7. Kio estis inter la domoj?
-- 8. Kion faris Karlo por pli bone vidi? -- 9. Kio okazis? --
10. Kiu vekis lin? -- 11. Rakontu songxon, kiun vi faris.




8. La liceo.

Kiam Karlo estis dekdujara, liaj gepatroj opiniis, ke li suficxe
longe restis en infana lernejo. Estis tempo meti lin en liceon.
(Liceo estis, en la tempo de nia rakonto, la nomo de la
oficialaj lernejoj, kie la knaboj lernadas gxis ili farigxas
studentoj). Estis unu liceo en la urbo. Bedauxrinde gxi estis
malproksime kaj Karlo devos marsxadi dudek minutojn por tien iri
de sia hejmo. Lia patrino proponis, ke oni acxetu por Karlo
biletaron por la tramvojo, sed S-ro Davis tute ne permesis tion.
Li opiniis, ke marsxado estas tre bona kaj saniga ekzercado.

Por esti akceptata en la liceon, estis necese ke Karlo sukcesu je
ekzameno antauxe. La ekzameno estis nek longa, nek malfacila.
Tamen S-ro Davis volis certigxi, ke lia filo sukcesos; por tio li
venigis hejmen junan instruiston, kiu en kelkaj semajnoj
pliprogresigis Karlon en la kono de aritmetiko kaj ortografio, ol
Sinjorinoj Linar en kelkaj jaroj.

Unu semajnon antaux la ekzameno, S-ro Davis kondukis sian filon
al la liceestro por lin enskribigi. La estro estis tre malalta
viro kun grizaj haroj, griza barbeto kaj rondaj, brunaj okuloj
post oraj okulvitroj.

-- Sinjoro direktoro, diris S-ro Davis, kiam la servisto lin
enirigis kun lia filo en la direktejon, kiel vi estas? Mi gxojas
vin revidi, kaj alkondukas al vi mian knabeton Karlon, kiu estos
espereble bona lernanto en la liceo.

La direktoro rigardis Karlon tra siaj grandaj okulvitroj kaj
malfermis largxan libregon.

-- Davis, Karlo . . . kiu estas via alia antauxnomo, junuleto?

-- Teodoro, Sinjoro direktoro, respondis Sinjoro Davis vidante,
ke lia filo distrate ne auxdis la demandon. Efektive Karlo estis
distrata: li jxus vidis musxon, kiu dronis en la kupran inkujon
kaj li atente observis gxiajn penojn por forflugi.

-- Via agxo? demandis la direktoro.

S-ro Davis pincxis la brakon de Karlo: "Kiom jara vi estas,
Karlo?"

Karlo ektremis kaj seriozigxante, lia vizagxo tute rugxigxis:
"Dekdujara, sinjoro," li diris timeme.

-- "Vi venu lundon," diris la direktoro, "je la 8-a matene kun
inko, plumo, krajono, kaj blanka papero por la ekzameno. Via
filo, Sinjoro Davis, sxajnas bona kaj inteligenta knabeto. Bonan
tagon . . . atentu la sxtupon post la dua pordo maldekstre."

Elirante el la skribocxambro de l' direktoro, S-ro Davis montris
al sia filo la internan korton de la liceo. Meze de la du novaj
konstruajxoj staris la malnova parto de la lernejo, kun duobla
sxtuparo super kolonoj kaj arkajxoj.

-- Tien venadis multaj generacioj antaux mi kaj vi, diris al
Karlo lia patreto. Via avo kaj niaj praavoj tie lernadis, kiam
ili estis knaboj.




9. Ekzameno.

La matenon de la ekzamena tago Karlo alvenis tre frue en la
korton de la liceo. Li portis belan ledan sakon, tute novan, kiun
lia patro jxus donacis al li. En gxi estis papero kaj skribilaro
kun inkujo, plumoj kaj krajonoj en blua skatolo. En la korto
estis jam kelkaj knaboj, sed neniu konata de Karlo. Cxiumomente
alvenis kelkaj aliaj. Fine Karlo ekvidis kamaradon, kiu cxeestis
du jarojn kun li la lernejon de S-inoj Linar. Lia nomo estis
Henriko Belnett.

Karlo tuj iris saluti Belnett kun granda gxojo, ke li fine trovis
iun konaton. Belnett jam de unu jaro estis lernanto cxe la liceo.
Sed li malsukcesis la jarfinan ekzamenon kaj devis gxin reprovi
nun.

Karlo rimarkis, ke la plimulto el la knaboj havas sian cxapon
flanke aux malantauxe sur la kapo. Kredante, ke tio estas kvazaux
oficiala kutimo, Karlo atendis momenton, kiam neniu lin rigardas,
kaj rapide maldekstren pusxis sian cxapon. Sed tio ne longe
utilis cxar la sonorilo tuj eksonoris, kaj cxiuj knaboj ekiris al
la sxtuparo super la kolonoj. Sekvante unu la alian kvazaux
sxafoj, ili supreniris. Supre ili trovis profesoron kun longaj
lipharoj, kiu ordonis, ke ili malsupreniru kaj eniru la trian
pordon cxe la maldekstra konstruajxo.

Apud la malfermita pordo trovigxis la direktoro parolanta kun tre
altkreska profesoro. Tiu cxi senpense saltigadis la sxlosilon de
la klaso super sia mano kaj gxin cxiufoje rekaptis. Malantaux
Karlo eniris malgrasa kaj pala knabeto kun bone kombitaj haroj.
Li sxajnis tre bonmaniera kaj ankaux timema. Jam en la korto li
forprenis sian cxapelon por peti sciigon de Belnett, kies lauxta
ekridego forflugigis lin kvazaux timigatan birdeton.

Kiam cxiuj estis en la klaso, la malgrasa knabeto venis sidigxi
apud Karlon. La granda profesoro envenis kaj energie fermis la
pordon. Karlo opiniis, ke li estas certe bona kaj afabla viro,
cxar li havas tiel brilajn okulojn kaj tiel belan nigran barbon.

-- Mi diktos nun la ekzamenajn demandojn, li diris; vi havos unu
skribverkajxon, kiu utilos samtempe kiel ortografia, historia kaj
geografia ekzameno. Skribu: Kion vi scias pri Afriko? Vi devas
skribi almenaux tri pagxojn kaj ne pli ol kvar. Nun la dua
demando estas problemo; skribu: Iu Sinjoro A auxtomobile veturas
kun rapideco de dudek-sep mejloj en unu horo, kaj alia
auxtomobilisto B veturas sur la sama strato kun rapideco de
kvardek-unu mejloj en unu horo; kiam la dua renkontos la unuan,
supozite ke S-ro A forveturis de la urbo je la nauxa kaj duono
matene kaj S-ro B forveturis de la sama loko je la deka matene?

Poste komencis la silenta laborado. De tempo al tempo iu brue
ektusis. La granda profesoro promenadis tra la cxambro. Cxiufoje
kiam li apudpasis, la pala knabeto flanke de Karlo ektremis kaj
haltis en sia skribado.

1. Kiun renkontis Karlo cxe la ekzameno? -- 2. Kial Belnett devis
provi la ekzamenon? -- 3. Kion rimarkis Karlo? -- 4. Kion faris
la profesoro, kiu parolis kun la direktoro? -- 5. Kion diktis la
profesoro? -- 6. Cxu la problemo estis tre malfacila? -- 7. Cxu
vi jam vidis kuradon de auxtomobiloj?




10. Liceano.

Karlo sukcesis la ekzamenon kaj estis akceptita kiel lernanto cxe
la liceo. Matene la lecionoj komencigxis je la 8-a kaj dauxris
gxis la dekdua, kun dek minutoj da intertempo cxiuhore inter la
lecionoj. Tagmeze Karlo devis rapidi hejmen por ne alveni malfrue
por la tagmangxo. Post la deserto li tuj devis reiri, cxar jam je
la unua kaj duono komencigxis posttagmeze la lecionoj.

Post kelkaj semajnoj da lernado en la liceo, Karlo jam sciis
multe: Li ne kisis plu sian fratinon. Li ne plu marsxis sur la
trotuaroj, sed flanke de ili, cxefe se restis pluvakvo. Li tenis
siajn manojn en la posxoj kaj eltiris ilin kelkafoje por doni
pugnobatojn facile kaj rapide. Li sciis vortojn, kiujn lia
fratino ne komprenas. Li havis ofte truojn je siaj sxtrumpoj kaj
ankaux kelkafoje je siaj pantalonoj. Li diris ofte: "Mia amiko
Janko vidis tion", aux "mia amiko Delesar diris tion cxi", aux
"mia amiko Vuanzo faras nur mallertajxojn". Li havis la manojn
tute nigraj en la fino de la tago. Li ofte estis desegninta
vizagxetojn sur siaj ungoj. Li sciis paroli pri politiko; li
diris "tiu malsprita ministro", aux "dangxera hundo, tiu
deputato!"

Karlo nun havis cxe la liceo multajn amikojn, aux pli bone
multajn kamaradojn, cxar li ne estimis cxiujn egale. Estis
Belnett, kiu multe parolis, kaj Pietro, kiu lin cxiam auxskultis.
Estis Rigar, tre dika, kiun oni nomis "kukurbo"; cxe la banejo,
li ne bezonis nagxi: tute senmove li restadis sur la akvo, kiel
peco da ligno. Estis Pauxlo kaj Davido Rois, du fratoj, kiuj
cxiam tre bone laboris kaj dum la lecionoj neniam parolis aux
bruis.

Estis "Kokido", la malgrasa knabeto, cxiam tre zorge vestita kaj
gxentila, sed cxiam pala kaj timema; Rigar diris pri li: "Mi ne
volus lin tusxi, cxar mi timus lin disrompi." Estis Kahn, filo de
ricxa bankisto. Estis Donel, kiu cxiam acxetis bombonojn kaj
sukerajxojn. Estis Laminde, kiu tre bone deklamis; Servetti, kiu
admirinde imitis cxiujn bestoblekojn; Cenar, tre malavara;
Holder, cxiam pensema kaj silenta; Vuanzo, cxiam ridanta; Robert,
fiera kaj kolerema; Peter, filo de panisto, cxiam kun rugxa
kravato; Man, kiu fabrikis fajfilojn.

Estis Pergo, kiu cxiam iris paroli kun la profesoroj post la
lecionoj. Estis Delasar, kiu pretendis esti kuzo de l' Prezidanto
de la Franca Respubliko. Estis Tomaso, kun grandaj flikajxoj cxe
la genuo sur siaj pantalonoj, kaj Gardiol, kiu tre bele ludis
violonon kaj ricevis premion cxe la muzika lernejo. Estis ankaux
Stanen, cxiam malbonodoranta; Belti kaj Travis, kiuj ambaux
logxis ekster la urbo. Estis Rogxers, kies patro havis
auxtomobilon. Allen estis Irlandano kaj Zerapumis estis Greko.
Estis ankoraux kelkaj aliaj plue.

Sed la amiko de Karlo, la vera, la fidela, la plej bona, la
plej lerta, estis Janko, kiu estis . . . Janko.

Rakontu skribe la supran cxapitron. -- 1. Cxu Karlo sukcesis
por la ekzameno? -- 2. Je kioma horo komencigxis la lecionoj? --
3. Cxu Karlo havis multe da tempo por la tagmangxo? -- 4. Kion li
faris post kelkaj semajnoj? -- 5. Kiu estis la alnomo de Rigar?
-- 6. Cxu Holder estis parolema? -- 7. Kie logxis Belti? --
8. Kiu estis la plej fidela amiko de Karlo?




11. Latina leciono.

La profesoro de latina lingvo estis klariganta la duan
deklinacion de la substantivoj. Li havis longan barbon, kiu iam
estis tute blanka sed kiu flavigxis iom post iom. Liaj bluaj
okuloj montris bonkorecon.

-- Lupus, lupi, li diris per sia lauxta kantema vocxo,
discipulus, discipuli, jen du substantivoj de la dua
deklinacio, la lupo kaj la lernanto. Ili finigxas nominative per
-us, dum la substantivoj de la unua . . . Rigar! vi dormas, cxu
ne? starigxu! Kiel finigxas la substantivoj de la unua
deklinacio?

Rigar starigxis silente kaj ekrigardis la profesoron.

-- Vi skribu tion cxi kvindekfoje por morgaux: nauta, nautae;
insula, insulae, en cxiuj kazoj!

Rigar residigxis gratante sian orelon.

-- Discipulus, discipuli, discipulum . . . kante klarigis
la instruanto. Karlo pripensadis dormeme. Estis tiel varme. Je
kio utilas la lernado de la latina lingvo? li pensis. Neniu gxin
parolas nun, lia patro diris. Tamen pri gxi estis io mistera, io
antikva, kiu placxis al Karlo. En la latina lingvo estas cxiuj
malnovaj surskribajxoj, sur la muroj kaj en la pregxejoj. La
sinjorinoj ne komprenas la latinan lingvon, nek multaj aliaj
personoj. La pregxoj kaj la meso en la katolikaj pregxejoj estas
latine dirataj.

Dum Karlo pripensis, lia najbaro Man pacience laboradis. Per sia
posxtrancxilo li jam engravuris sur la benko sian tutan
antauxnomon kaj nun komencis grandan M. Sed bedauxrinde lia
trancxileto estis tro delikata kaj subite gxi brue rompigxis.

La profesoro malrapide alpasxis.

-- "Man, knabo mia, mi devos vin severe puni. Kion vi skribis?
Vian nomon? Malsprita amuzajxo! Morgaux vi ne scios ion pri la
dua deklinacio. Tiuj benkoj estas en terura stato, cxiuj estas
gravuritaj; vi ne havas iom da respekto al la licea meblaro." Li
ekpromenis tra la klaso. "Stanen, ankaux vi skribis vian nomon
kaj gxin per makuloj cxirkauxis! Delasar, vi desegnis tiun cxi
vizagxon, cxu ne?"

Sur cxiuj benkoj estis efektive desegnajxoj kaj gravurajxoj
diversaj. Estis tre antikva kutimo de la liceanaj, engravuri sian
nomon por lasi memorajxon al la posteuloj.

"Mi opinias, ke mi devas vin cxiujn puni," diris la profesoro,
dauxrigante sian promenadon inter la benkoj. "Kvankam tiuj
tabuloj estas tre malnovaj, vi estas tamen cxiuj kulpaj, tre
kulpaj. Nur bubetoj kaj malsagxuloj tiel amuzigxas anstataux . . ."
Subite li haltis paligxante antaux la benko de Gardiol . . . Dum
longa momento li silentis. Lia vizagxo estis blanka. Liaj okuloj
sxajnis ligitaj al la tabulo de tiu benko. Neniu en la klaso
kuragxis movigxi aux ecx spiri.

"Knaboj, li ekdiris per mallauxta kaj tremanta vocxo, tie estas
gravurita la subskribo de . . . mia patro."

De tiu tago, Karlo havis grandan amon al la profesoro de latina
lingvo.

1. Kion diris la profesoro de latina lingvo? -- 2. Cxu Rigar
auxskultis? -- 3. Cxu vi parolas angle? -- 4. Kiom de tempo vi
lernis Esperanton? -- 5. Kion faris Man? -- 6. Cxu la profesoro
lin gratulis? -- 7. Cxu la lernantoj sidis sur segxoj? -- 8. Kion
ekvidis la profesoro sur unu tablo? -- 9. El kiuj lignoj oni
faras tablojn? -- 10. Nomu la kolorojn, kiujn vi konas.




12. La amiko.

Tre felicxa estis Karlo, cxar li havis veran amikon. Lia nomo
estis Janko. Li estis tre altkreska kun nigraj haroj kaj brunaj
okuloj. Nur ses monatojn pli agxa ol Karlo li estis, tamen cxiuj
respektis lin en la klaso pro lia kuragxo. Efektive nenion li
timis kaj li estis plej lojala kaj malkasxema knabo.

Iam la profesoro de geografio, vidante, ke li oscedas
cxiumomente, lin demandis: "Janko, cxu vi enuas tie cxi?" --
"Jes, Sinjoro, tre multe," li respondis. Forpelita li estis, sed
nur por unu horo.

Janko bonege desegnis kaj ankaux pentris. Li havis plej mirindan
talenton por prezenti tute precize ies fizionomion per kelkaj
krajonaj strekoj, kaj li desegnis en sia kajero la vizagxon de
cxiuj siaj amikoj. Ke preskaux cxiuj profesoroj sxatis Jankon,
estis facile rimarkebla, kvankam ili ofte sxajnis lin timi.

Karlo lin samtempe amis kaj respektis. Li cxiam klopodis esti
apud li kaj lin sekvadi. Li tre bedauxris, ke li ne povas sidi en
la klaso apud Janko, kvankam Man estis afabla najbaro. Karlo tre
ofte alvenis hejmen malfrue post la fino de la posttagmezaj
lecionoj. Kiam lia patrino demandis lin: "Nu, Karlo mia, kion vi
faris tiel longe?" -- "Mi akompanis Jankon," estis lia cxiama
respondo.

Janko sciis tiom da aferoj! Li estis vera scienculo, kaj Karlo
opiniis, ke li jam instruis lin multe pli ol la lecionoj en la
liceo. Tamen Karlo cxiam sentis sin nesciulo apud li, sed Janko
neniam mokis lin pri eraro aux nescio. Karlo opiniis, ke tio
estas pruvo de senfina delikateco en la karaktero de lia amiko.

Estis vera honoro tiel esti protektata de Janko, kaj fiere Karlo
gxuis gxin. Al Janko li diris cxiujn sekretojn siajn kaj petis
konsilojn en cxiu embarasanta okazo. Kiam Karlo faris al li
demandon pri malfacila afero, li kelkafoje diris: "Mi respondos
al vi morgaux." La morgauxan tagon, sen ia forgeso, li alportis
plenan informon pri la afero.

Lia patro estis presisto kaj havis grandegan librejon. Kelkafoje
Janko pruntis librojn al Karlo kaj ecx al aliaj knaboj, sed sur
la unuan pagxon li cxiam metis antauxe per kauxcxuka stampilo
sian nomon kaj la jenajn versojn de fama poeto:

  "De pruntita libro jen la nepra sorto:
  Ofte gxi perdigxas, cxiam difektigxas."

Pro sia kontrauxema karaktero, la knaboj preskaux cxiam redonis
la librojn en suficxe bona stato.

En somero, dum la libertempo, Janko kaj Karlo faris multajn
ekskursojn, cxu piede, cxu biciklete, kaj cxiam pligrandigxis
ilia amikeco.

  Anstatauxi la streketojn per tauxgaj vortoj.

1. Cxu Karlo -- felicxa? _Jes, li estis -- cxar li havis veran
--. 2. -- Kiu estis la -- de -- amiko? Lia -- estis Janko._
3. -- Cxu li estis multe -- agxa ol Karlo? _Ne, li nur -- ses --
pli agxa. 4. Kion demandis la -- de geografio? -- demandis:
Janko, -- vi enuas -- cxi?_ -- 5. Cxu Karlo estis -- de Janko?
Ne, -- ne -- najbaro de --. -- 6. Cxu Janko -- sciis? _Jes,
Janko estis -- scienculo. -- 7. Kion -- Karlo al Janko? Li
diris siajn --. 8. Cxu Janko cxiam tuj -- la demandojn? Ne, --
li respondis la morgauxan --._ -- 9. Kion faris la -- de Janko?
Li estis --. 10. Kiu viro -- la presarton? _Gutenberg elpensis
la --. 11.-- publika biblioteko -- via urbo? Jes, en -- urbo
estas unu -- biblioteko._




13. Sur la rivero.

La jaroj rapide forpasis kaj Karlo jxus enigxis la gimnazion, kiu
estas la pli alta parto de la liceo. Preskaux la samajn
kamaradojn li havis kiel en la unuaj jaroj. Malmultaj forlasis la
lernejon kaj nur unu novulo envenis en la klason de Karlo. Janko
cxiam estis lia fidela amiko kaj lin nun ofte hejmen venigis por
diskutadi kaj esplori librojn. Jam de unu jaro Man ne plu sidis
apud Karlo, sed estis anstatauxita unue de Laminde, due de
Servetti kaj fine de Janko mem.

Iun matenon en somero, estis tiel varme en la klaso, ke preskaux
cxiuj ekdormis. Janko diris al Karlo: "Estas neeble restadi tie
cxi, cxu ni foriru? -- Kien? -- Ien ajn. Sur la riveron,
ekzemple, ni povus lui boaton." Karlo kompreneble entuziasmigxis
je la ideo, kvankam li timis iomete.

Inter du lecionoj, kiam cxiuj aliaj iris momenton babiladi aux
kuradi en la korto, ambaux rapide trapasis la pordegon kun
Servetti, kaj tuj aliris la angulon de la plej proksima strato.
Neniu estis vidinta ilin. Sxajnis strange al Karlo promenadi en
la urbo matene. De tiom longe li tion ne faris estante cxiam en
la liceo je tiu tempo.

Ili iris al la bordo de l' rivero. Ili baldaux alvenis al
boatejo. Janko elektis mallargxan boaton kaj sidigxinte, ili
ekremis norden. Servetti opiniis, ke estus pli amuze remi komence
kontraux la fluo de l' rivero kaj reveni poste tute ne remante.
Lia propono estis tuj akceptata. La vetero estis belega: sur
ambaux bordoj de l' rivero la kampoj kaj arbaretoj estis tre
verdaj kaj tute dezertaj. Nur la birdojn oni auxdis kaj la
regulan bruadon de la remiloj.

Baldaux ili pasis tra loko, kie grandaj salikoj klinitaj super la
rivero banis siajn brancxetojn en la akvo. La knaboj malrapidigis
sian remadon. Estis dolcxa silento. Ili pensis pri siaj
kompatindaj kamaradoj, nun lernantaj grekajn verbojn en la klaso.

Karlo estus dezirinta reveni por la lasta leciono je la dekunua,
cxar li tre amis la profesoron de historio. (Tiu estis la
altkreska viro kun bela nigra barbo, kiu diktis la ekzamenajn
demandojn, kiam knabeto Karlo la unuan fojon sidis sur benko de
la liceo). Eltirinte sian posxhorlogxon, Karlo ekvidis, ke estas
jam tro malfrue.

Ili forlasis la remadon, kaj la boato malrapide kaj dolcxe suden
iris portate de la riverfluo. Ili ekkantis, kaj ilia vocxo gxoje
sonis inter la arboj. Jam la domoj de la urbo ekaperis inter la
brancxoj kaj baldaux ili realvenis al la boatejo.

Cxiuj rapidis hejmen, ekpensante pri tio, kio okazos, kiam ili
reiros la liceon posttagmeze. Cxe angulo de strato Karlo
renkontis . . . la profesoron de historio. Li forprenis sian
cxapelon. La profesoro haltante nur diris: "Bonan tagon, Davis;
vi venu al mia domo morgaux je la kvara kaj duono; mi havas ion
por diri al vi." Kaj li forpasis.

1. Kio estas la gimnazio? -- 2. Kiujn kamaradojn havis Karlo? --
3. Kion diris Janko al Karlo iun matenon? -- 4. Cxu Karlo
akceptis la proponon? -- 5. Kion faris la tri junuloj? -- 6. Cxu
la pluvo falis? -- 7. Kion eltiris Karlo el sia posxo? --
8. Kioma horo estas nun? -- 9. Cxu vi scias remi kaj nagxi? --
10. Kion diris la profesoro al Karlo?




14. La profesoro de historio.

La morgauxan tagon, la klaso de Karlo ne havis lecionon de greka
lingvo, cxar la profesoro forestis, malsana. Janko, Servetti kaj
Karlo opiniis, ke cxi tiun tagon la sxanco ilin favoras. Sed
restis la profesoro de historio, kiu sendube ion diros. Kiam, je
la dekunua kaj dek minutoj precize li eniris la klason, la tri
kune ektimis kaj tute speciale Karlo. Sed S-ro Jehmann tuj
komencis sian kurson pri la regado de l' imperiestro Trajano kaj
diris nenion pri la forvago de la tri knaboj. Karlo tiom pli
timis la petitan viziton je duono post la kvara.

S-ro Jehman estis tute ne ricxa kaj havis kvar junajn infanojn.
Lia edzino estis bela Italino el Bolonjo. Sxi verkis ofte
artikolojn por italaj revuoj kaj gazetoj. S-ro Jehman
cxiuprintempe veturis Italujon kun sxi, cxe la paska libertempo.
Ambaux estis artistoj. Ili konis en Italujo cxiujn pregxejojn,
templojn kaj palacojn, kie estas majstraj pentrajxoj.

La lastan jaron, kiam ili revenis, S-ino Jehman trinkis glason da
glacia limonado cxe la stacio en Milano. Neniam oni sciis, cxu
tro malvarma, cxu venenita gxi estis. Sed post apenaux unu horo
sxi mortis. Estis terure. S-ro Jehman kvazaux bedauxris, ke li ne
ankaux trinkis limonadon. Sed li havis kvar infanojn. Reveninte
hejmen, li devis klarigi al ili, ke sian patrinon ili neniam
revidos. Nun la avino logxadis tie kaj zorgis pri la infanoj, dum
la patro instruadas. Sed S-ro Jehman perdis sian gxojon; li nun
malmulte parolis, malofte ridetis. Lia vizagxo rapide
maljunigxis. Nur liaj brilaj okuloj montris ankoraux pli da
bonkoreco kaj kompatemo.

Karlo pensis pri cxio cxi, posttagmeze, irante al lia domo. Li
sonorigis cxe la pordo. Servistino lin kondukis al la
laborcxambro de S-ro Jehman.

La profesoro levigxis kaj premante la manon de Karlo: "Davis," li
diris, "mi gxojas vin vidi tie cxi, sidigxu. Vi demandis min
antaux kelkaj tagoj pri la kluboj kaj societoj en Romo cxe la
tempo de Cicero. Jen estas du libroj, en kiuj vi trovos informojn
pri tio; mi krajone notis la interesajn pagxojn. Mi jam alportis
ilin por vi hieraux en la liceon." Karlo estis tre konfuzita.
"Sinjoro," li diris, "mi dankas vin, vi estas tro bona al mi . . .
Hieraux mi remadis sur la rivero dum via leciono. Mi petas vian
pardonon, mi certe estas tre kulpa . . ." -- "Ne plu parolu pri
tio," diris S-ro Jehman, "mi ja rimarkis, ke Janko, Servetti kaj
vi forestis, kaj vidante la belan veteron, mi iom suspektis la
veron. Mi scias, ke forvagado estas tre poezia afero kaj
dolcxajxo por liceanoj. Tamen atentu! Perdinte lecionojn, vi
estos malhelpata en via studado kaj bezonos hejme laboradi pli
longe. Nu, prenu la librojn kaj revenu iam min viziti. Mi cxiam
plezure kunparolos kun vi kaj vin helpos lauxpove." Kortusxite
eliris Karlo kaj ekpensis, ke li neniam vidis pli bonan manieron
puni lernanton.

1. Cxu Karlo havis -- de greka -- la morgauxan tagon? _Ne, cxar
la -- estis malsana. -- 2. S-ro Jehman diris ion al la -- ? Ne,
li diris -- ? 3. -- da infanoj havis la profesoro? -- havis --_
4. Kie -- lia edzino? Sxi mortis -- Milano. 5. -- donis la --
al Karlo? Du librojn. 6. Cxu la profesoro -- Karlon? _--, li
-- punis --._




15. La sekreto de Karlo.

Cxiudimancxe la familio Davis iris al la cxefpregxejo, matene je
duono post la deka. Gxi estis tre malnova katedra pregxejo,
ekkonstruita en la centjaro de la imperiestro Karlo Granda.

Dum la orgeno eksonis lauxtege, cxe la komenco de l' diservo,
Karlo sidigxinte apud siaj gepatroj okule sercxadis iun sur la
benkoj antaux si. Li estis maltrankvila gxis li rekonis blondan
hararon kun blua rubando, kiu cxiudimancxe aperis tie. Lumigata
de sunradio falinta tra la koloraj vitrajxoj, la blonda hararo
brilis kvazaux oro inter la nigrigxintaj kolonoj de l' antikva
templo. Tiu vidajxo trankviligis la animon de Karlo, kaj post la
pregxoj li ne movis plu siajn okulojn dum la tuta predikado de l'
pastro. Post la diservo Karlo kutime zorgis por vidi la junulinon
elirantan; kaj cxiufoje li konvinkigxis, ke sxi havas belege
bluajn okulojn.

Iam promenante tra l' artmuzeo kun amiko, li vidis sxin admire
starantan antaux pentrajxo de itala majstro. Li kompreneble
haltis antaux la sama. Sxi tre rugxigxis; sed de tiu tempo,
cxiudimancxe ili ofte ekrigardis unu la alian elirante el la
cxefpregxejo. Sxi gxenerale estis sola kun sia patrino, sed
kelkafoje ili salutis kaj alparolis alian sinjorinon, kiu eliris
el pregxejo kun kvar gefiloj. Karlo iam auxdis sxin diri al ili:
"Vi do venos ludi en la Nacian Parkon hodiaux posttagmeze, cxu
ne?"

Post iom da pripensado Karlo decidis, ke li ankaux iros al la
parko posttagmeze. Tie li havis mirindan sxancon, cxar promenante
apud la ludkampo, li dufoje havis okazon redoni al sxi pilkon
falintan sur la vojon aux perditan sub arboj. Sxia rideto kaj
danko lin strange konfuzis. La postan dimancxon, li sekvis sxin
de malproksime por vidi, kie sxi logxas. Gxi estis ekster la urbo
sur strato bordita de arboj kaj gxardenoj. Sxi eniris en
kastelforman dometon kun belega florgxardeno plena je rozoj.

Karlo jam ofte rimarkis tiun domon antauxe, sed sxajnis al li, ke
gxis nun gxi cxiam estis fermita; kaj li kredis, ke gxi estas
neluita. Kredeble sxia familio jxus luis aux acxetis la domon.

De tiam Karlo ofte vagadis cxirkaux tiu loko, esperante sxin
sxance ekvidi. Unu vesperon li vidis sxin promeni kun sxia patro
en la gxardeno. Alian fojon li auxdis sxin kanti tra malfermita
fenestro. Tio lin felicxigis por multaj tagoj. Jam lia fratino
kaj liaj kolegoj cxe la gimnazio multe miris pri lia ofta
revemeco.

Unu tagon li trovis sxian domon tute fermita: Teruran baton li
ricevis en la koro. Reveninte la morgauxan tagon li same vidis.
Sxi eble forveturis kun la tuta familio. Sed kien? En la
gxardeno kelkaj nigraj birdoj pepante interbataletis. Karlo jam
kredis, ke lia tuta vivo estas ruinigita.

Li decidis diri al Janko sian sekreton kaj peti lian helpon.

Rakontu skribe la supran cxapitron. -- 1. Kion faris la familio
Davis dimancxe? -- 2. Cxu la katedra pregxejo estis nova? --
3. Kiun renkontis Karlo en la muzeo? -- 4. Kion diris la
frauxlino iun tagon? -- 5. Kion faris Karlo? -- 6. Kie logxis la
frauxlino? -- 7. Nomu kelkajn florojn kaj diru, kiun vi preferas?
-- 8. Kiuj birdoj estis en la gxardeno?




16. Cxagrenoj.

Post kelkaj tagoj Janko povis doni al sia amiko la sekvantajn
informojn pri la mistera domo: gxi apartenas al profesoro de la
Kalkuta Universitato. De dudek jaroj li vivadas en Hindujo kun
sia familio; kaj nur trifoje li jam revenis pasigi kelkajn
monatojn en la urbo. La junulino estas sendube lia filino, cxar
oni scias, ke li havas nur unu infanon. Tiuj sciigoj ne estis
tute gxojigaj por Karlo.

Reveninte hejmen unu tagon, li trovis sian fratinon ploranta: la
avo mortis. Gesinjoroj Davis jam foriris al lia domo kun onklo
Jako, kiu venis ilin sciigi. Karlo tuj remetis sian cxapelon,
kuris al tramveturilo kaj baldaux alvenis en la avan domon.
Suprenirinte la sxtuparon, li kvazaux ne plu povis spiri. Cxiaj
ideoj kaj sentoj miksigxis en lia cerbo. Li miris, cxu li bone
komprenis, kion Heleno diris. Cxu vere li neniam plu vidos la
bonan avon, tiel bonkoran? Lia patro malfermis la pordon kaj
premante sian filon al sia brusto, lin kisis multfoje. Karlo
ekploris. Lia patrino kondukis lin al la cxambro de l' mortinto.

Tie sur lito kusxis la avo, kun vizagxo tute blanka. Li sxajnis
dormanta. Estis nenia rideto sur liaj lipoj, sed tamen aspekto
kvieta kaj fida. Longe restadis Karlo apud la korpo de sia avo.
Li repensis pri la tempo, kiam li auxskultis rakontojn sur liaj
genuoj; pri la gajaj vesperoj kun li pasigitaj; pri liaj sxercoj
kaj vojagxaj aventuroj; pri lia bonkoreco al cxiuj.

Iam al Karlo la avo diris: En cxiu homo estas angxelo kaj diablo.
Tre ofte unu el ambaux estas multe pli potenca, ol la alia. Ecx
kiam gxi estas la diablo cxiam sercxu la angxelon. Forgesu la
difektojn de l' aliaj, memoru iliajn bonajn ecojn. Cxiam parolu
al ilia bona parto, neniam al la malbona. Tiel vi kuragxigos
multajn homojn kaj vin mem felicxigos. Vi plifortigos la bonajn
ecojn kaj ekdetruos la malbonajn. La avo tiel bone sciis trovi la
bonajn ecojn de cxiu!

La tagon de l' funebro la domo de l' avo estis plena de floraj
bukedoj kaj kronoj donacitaj de amikoj de la familio. Vizitantoj
alvenadis cxiumomente, redirantaj cxiam la samajn kutimajn
frazojn. Kiel cxio cxi estis dolora, teda, dum Karlo volus esti
sola, trankvila kun siaj gepatroj!

Post la diservo en la pregxejo, cxiuj iris al la tombejo,
sekvante la funebran cxerkoveturilon. La tombejo estis malseka
pro jxusa pluvo. Cxiuj kunvenis cxirkaux senherba loko. Estis
granda fosajxo en la tero kaj planko ambauxflanke. Oni glitigis
la cxerkon malsupren kaj gxin tuj rekovris per tero. La pastro
ekpregxis, sed Karlo pripensis malgxoje. En liaj oreloj ankoraux
sonis la bruo de la tero falanta sur la cxerkon. Tien oni metis
lian karan avon.

Jam la personoj disigxis por reiri hejmen. Pasante inter la aliaj
tomboj, Karlo malgxoje ekpensis pri cxiuj, kiuj jam kusxas tie
sub la tero.

1. Cxu Janko povis -- al sia -- informojn? _Jes, -- povis, post
kelkaj --. 2. -- mortis en la -- de Karlo? Lia --._ 3. Kie --
la avo? -- -- lito. 4. -- oni kondukis la -- ? Al la tombejo.
5. Per -- oni rekovris la -- ? Oni rekovris -- per tero. 6. --
kio pensis Karlo? _-- pensis pri la --, kiuj jam kusxas sub
la --._




17. Studento kaj poeto.

Cxe l' fino de siaj gimnaziaj jaroj, Karlo bone sukcesis sian
lastan ekzamenon. Lia patro decidis, ke li forveturu studadi en
Heidelberg. Tie li pasigis unu jaron; sed malgraux la gajeco de
l' studentoj kaj la beleco de l' urbeto, Karlo ne havis tre
gxojan vivadon. Li pli kaj pli farigxis revema. Dum la aliaj
drinkadis bieron kaj petoladis tra la stratoj, Karlo trankvile
sidadis en sia cxambro.

Li havis bonan braksegxon, kaj, en la malvarmaj vesperoj, li tie
sidis cxe la fajro, pripensante aux legante. Li ofte verkis
versajxojn. Ankaux li skribis longajn leterojn al sia amiko
Janko, kiu estis en Bruselo, studanta legxosciencon. Karlo
auxskultis en Heidelberg kelkajn kursojn pri natura scienco,
biologio kaj psikologio. Li decidis, ke proksiman jaron li
komencos studadi medicinon. Por tio li ankaux veturis Bruselon,
kiam estis finita lia jaro en Heidelberg.

En Bruselo, pli gaja estis por li la vivado. Tie li renkontis
sian amikon Jankon kaj ankaux alian kunliceanon Laminde, kiu jxus
venis el Anglujo kaj studadis literaturon. La influo de Janko
estis tre bona al Karlo, cxar tiu amiko estis cxiam energia kaj
gaja. Li kondukadis Karlon al la jugxejoj, al politikaj kunvenoj,
al sociaj kaj sciencaj paroladoj. Kiel antauxe, li multe lernigis
al sia revema amiko.

Laminde estis nericxa junulo. Li devis perlabori por vivadi kaj
studadi. Li donis lecionojn, li ecx faris paroladojn pri la angla
literaturo, li verkadis por gazetoj. Dank' al li, Janko kaj Karlo
kelkafoje ricevis senpagajn teatrobiletojn, havigitajn de la
redakcio de jxurnalo, por kiu Laminde ofte skribis artikolojn.

Kiel Janko, Laminde multe kuragxigis Karlon per sia vigleco.
Kvankam li studadis medicinon, Karlo cxiam pli interesigxis je la
literaturo kaj arto. Ambaux liaj amikoj tre incitis lin, ke li
publikigu kelkajn el la poemoj, kiujn li verkis. Sed Karlo dum
longa tempo estis tro timema. Fine li elektis tridek el ili kaj
eldonis elegantan volumeton kun modernarta kovrilo kaj longe
sercxita titolo: "Oraj Flugiloj". La unua versajxo estis la
jena:


                           Lasta flugo.

  Vi kien flugas, papilio,          Vi kial flugas en malvarmo
    Tremante kaj rapide?              Tra flora la tombejo?
  Jam mortis rozo kaj lilio,        Sur cxiu loko pluva larmo
    Kaj venas frost' perfide.         Nun restas en herbejo.

  Flugiloj viaj kvazaux lampo       Silentas cxiuj en la nestoj,
    Briletas en nebulo:               Kaj svenis bonodoroj;
  Vi kion sercxas tra la kampo,     Plu ne batalos vi kun vespoj
    Perdita somerulo?                 Pri la floretaj koroj.

  Dezertaj estas la gxardenoj       Jen restas nur en kampo vasta
    Kaj vana l' amo via.              Velkinta krizantemo,
  Skeletoj sxajnas la vervenoj      Sur kiu via kiso lasta
    Sub lauxbo senfolia.              Mortigos vin en tremo.


1. Al kiu urbo veturis Karlo? -- 2. Kiom da monatoj li restis
tie? -- 3. Nomu la tagojn de la semajno kaj la monatojn de la
jaro. -- 4. Al kiu ofte skribis Karlo? -- 5. Kion li studis
speciale? -- 6. Nomu kelkajn sciencojn kaj artojn. -- 7. Cxu
Karlo sxatis skribi poeziojn? -- 8. Donu kelkajn vortojn
rimantajn kun "vento". -- 9. Cxu vi preferas prozon aux versojn?




18. Alico.

Cxiusomere Karlo veturis hejmen por pasigi kelkajn semajnojn kun
siaj gepatroj kaj Heleno. Post sia dua jaro en Bruselo, kiam li
revenis hejmen, li trovis sian fratinon fiancxino de juna
advokato en la urbo. Lia estonta bofrato estis tre bone konata
pro sia delikata elokventeco kaj ankaux pro sia afablega
karaktero, kiu havigis al li multajn amikojn. Tiu fiancxigxo
kauxzis multe da invitoj de kaj al la familio Davis.

Tiun someron Karlo vidis kaj revidis multajn personojn en la
urbo. La fiancxo de Heleno iam venis peti Karlon, ke li akompanu
sian fratinon kun li por viziti amikon de lia patro, kiu jxus
revenis el Hindujo. Estis profesoro Palam, de la Kalkuta
Universitato. Li kun sia familio revenis el Kalkuta por pasigi en
la urbo du jarojn da libertempo, kiujn li postulis por sia sano.

Dum la juna advokato paroladis pri la talento de la profesoro,
homo tiel interesa, tiel klera, k.t.p., Karlo sentis malnovan
fajron rebruligxantan en sia koro.

Pri la junulino ekvidita en la pregxejo li repensis. Pri la
perdita pilko en la parko li rememoris, ankaux pri la promenadoj
cxirkaux la mistera domo. "Mi plezure vin akompanos tien," li
diris.

La tagon, kiam, kune kun la gefiancxoj, li iris al la domo de
profesoro Palam, Karlo estis neordinare ekscitita. Heleno tre
miris pri tio.

La profesoro kun sia edzino akceptis ilin cxarme kaj prezentis al
Karlo sian filinon. La junulino estis plej bela kaj dolcxa, nun
kredeble dudek aux dudek-unujara.

"Sinjoro Karlo Davis," diris la profesoro, "mia filino Alico."
Kvankam tre konfuzita, Karlo farigxis kuragxa. -- "La grandan
plezuron renkonti vin, frauxlino, mi jam havis antaux kvin jaroj
en la Nacia Parko, kie vi perdis pilkon."

Sxi cxarme ridetis iom rugxigxante: "Ho, jes, sinjoro, mi
memoras, sxi diris, vi estis tiel afabla!"

Plej agrablan vesperon pasigis Karlo cxe la hejmo de profesoro
Palam. Tien li ofte revenis. Oni petis, ke li legu versajxojn
siajn. Ecx kanton li verkis, kiun lernis frauxlino Alico por
kanti laux ario sxatata de sxi.

Ofte frauxlino Palam estis invitita de frauxlino Davis; kaj Karlo
pro tio estis al sia fratino duoble pli afabla ol antauxe. Okazis
iam, ke Karlo iris kun Alico remadi sur la rivero. Li luis boaton
kaj ambaux trankvile remis gxis la arbareto de salikoj. Kiam por
vespermangxo ili revenis hejmen, gefiancxoj ili estis.

La konsenton de gesinjoroj Palam, Karlo facile akiris, same kiel
la aprobon de siaj gepatroj. Li estis la plej felicxa junulo en
la mondo.

  Faru demandojn por la jenaj respondoj.

1. -- ? Jes, cxiusomere. 2. -- ? Kun siaj gepatroj kaj Heleno.
3. -- ? Kun juna advokato en la urbo. 4. -- ? Jes, li havis
multajn amikojn. 5. -- ? Cxar li havis afablan karakteron. 6. -- ?
Li estis profesoro en la Kalkuta Universitato. 7. -- ? Li revenis
por sia sano. 8. -- ? Li diris al Karlo, ke la profesoro estas
tre klera. 9. -- ? Jes, li estis akceptata tre afable. 10. -- ?
Sxi estis cxirkauxe dudekjara. 11. -- ? Gxi estis verkita de
Karlo. 12. -- ? Jes, li estis tre felicxa.




19. Kuracisto.

Ankoraux du jarojn studadis Karlo en la malsanulejoj de Bruselo,
sed li revenadis hejmen por Kristnasko, por Pasko, por la someraj
monatoj kaj ankoraux ecx pli ofte. La edzinigxo de lia fratino
Heleno estis unu el tiuj bonaj kauxzoj por libertempo.

Cxe tiu festo li la unuan fojon montrigxis oficiale kun sia
fiancxino Alico Palam. Estis tre gxojiga tago.

Cxe la fino de sia lasta studjaro, Karlo prezentis cxe la
Universitato sian tezon pri "la influo de l' imagemo en la
muskolaj malsanoj". Sukcesinte kun honoro, li definitive revenis
al sia hejma urbo.

Konsilate de sia patro, li luis cxambraron sur la unua etagxo de
komforta domo tute proksime je la vendoplaco. Alico lin helpis
por arangxadi la cxambraron kaj iliaj patrinoj sin okupis pri
acxeto de mebloj, tapisxoj, kurtenoj, k.t.p.

Karlo deziris havi kelkajn artajn bildojn en sia hejmo. Alico
donacis al li grandan kopion de la itala pentrajxo, antaux kiu
ili ambaux haltis samtempe en la muzeo, kiam ili estis geknaboj.

Per la amikoj kaj la konatuloj de ambaux familioj Davis kaj
Palam, Karlo ekakiris kelkajn klientojn. Sian tezon de doktoro de
medicino li vendigis en la librobutikoj de la urbo kaj per tio
plikonigis sian nomon, kvankam la tezo ne pli vendigxis, ol lia
poemlibro. Pro lia granda kvieteco kaj certeco, Karlo tre rapide
plimultigis sian klientaron. Li efektivigis kelkajn mirindajn
resanigojn de nervaj personoj, kaj li cxiam pli kaj pli
interesigxis je tiu psikologia parto de l' kuracarto.

Li interesigxis je publika higieno kaj faris kelkajn paroladojn
pri hejmozorgado, pri ordo en cxiutaga vivado, pri reguleco en
mangxado kaj dormado, pri efikoj de alkoholdrinkado, k.t.p.

Post ses monatoj li estis preskaux la plej sxatata kuracisto en
la urbo kaj jam estis plu nenia kauxzo por prokrasti lian
edzigxon kun Alico Palam. Ambaux gejunuloj konsentis por ne havi
bruan feston. Ili opiniis, ke oni ne edzigxas por la publiko.
Laux ilia deziro la festo estis tute familia kaj intima, kaj
kredeble pro tio speciale cxarma. Sinjorino Palam havis tamen
doloran momenton da plorado pensante, ke sxi de nun ne plu havos
kun si sian amatan filinon. Sed la felicxo de Alico sxin
konsolis. Sxi sukcesis iom forgesi tiun suferigan penson, ke ofte
ies felicxo kauxzas la malfelicxon de alia, kaj kio alportas
rideton sur la lipojn de unu, ofte naskas larmojn en la okuloj de
alia.

Post la edzigxa ceremonio, la felicxaj geedzoj foriris por fari
la kutiman vojagxon.

1. Cxu Karlo kelkafoje revenis hejmen? -- 2. Kiun tezon li
prezentis? -- 3. Sur kiu etagxo li luis cxambraron? -- 4. Kiu
helpis Karlon? -- 5. Kiuj objektoj trovigxas gxenerale en salono
kaj en mangxocxambro? -- 6. Kion donis Alico al sia fiancxo? --
7. Kies tezo ne multe vendigxis? -- 8. Cxu vi legis la tezon de
S-ro Doktoro Corret pri la utileco de internacia lingvo por
medicino? -- 9. Kio estas en la kapo? -- 10. Per kio oni vidas?
-- 11. Nomu la diversajn partojn de la homa korpo. -- 12. Kiu
mano estas gxenerale pli lerta? -- 13. Kiel oni nomas viron, kiu
ne povas vidi? -- 14. Kiel skribas la blinduloj?




20. En Italujo.

Cxar Karlo estis nun tre okupata kuracisto, li ne povis resti
longe for de la urbo. Pro tio la edzigxovojagxo estis ne tre
longa. Aliflanke Alico forte deziris baldaux komenci sian edzinan
vivadon en la nova hejmeto. Sed sxi ankaux deziris viziti
Italujon, kies nur unu havenon sxi konis.

La junaj geedzoj traveturis Svislandon, haltante en la bela urbo
Lucerno kaj celante Milanon per la Gotharda fervojo. La tuta
pejzagxo de tiu vojo inter la montoj tre forte impresis ilin per
sia grandioza beleco.

Alveninte Luganon, ili estis tiel cxarmitaj de la lago, ke ili
denove haltis kelkajn tagojn kaj ankaux vizitis Komon kaj la
cxirkauxan regionon. Akvoj bluaj, bluegaj, en kiuj fandigxas oraj
sunradioj, krutaj montoj silente gardstarantaj cxirkauxe, blankaj
domoj, gxardenoj kun vinbero kreskanta sur arboj kaj muroj: tio
estas la lando de l' poezia trankvileco, kie Plinus revante
promenadis antaux dumil jaroj.

En Milano ili pasigis tutan matenon en la turoj kaj sur la
tegmento de l' grandega cxefpregxejo, kiu blanke brilegis kvazaux
giganta juvelo sub la hela cxielo.

En Venezio ili longe promenadis en la palaco de l' dukoj,
admirante la grandajn majstroverkojn de l' pentristoj el la
venezia skolo. En nigra gondolo ili dolcxe glitadis sur la
kanaloj inter la marmoraj palacoj kaj sub la arkaj pontoj. Ili
sxipveturis al la insulo Lido por vidi la maron Adriatikan.
Antaux la ora cxefpregxejo de Sankta Marko ili disjxetis
grenerojn al la kolomboj sur la Granda Placo. Vespere, sur la
Granda Kanalo, inter la kolorpaperaj lanternoj ili sekvadis en
gondolo koncertboaton, el kiu kantistoj kun gitaroj aux
mandolinoj sonigis tra la nokto melodian arion.

En Bolonjo ili vizitis la malnovajn pregxejojn por admiri la
pentrajxojn. En Romo ili vidis la Forumon, kiun cxirkauxas tiom
da gloraj ruinajxoj kaj plenigas tiom da eternaj memorajxoj.

En Napolio ili vagadis cxe l' marbordo kaj vidis nepriskribeblajn
subirojn de la suno. La vaporsxipego, en kiu vojagxis gesinjoroj
Palam por reiri al Kalkuta, estis haltonta cxe Napolio. Gxian
alvenon ili atendis, por ilin adiauxi. Poste ili revenis hejmen
haltante ankoraux en Nice kaj Marseille.

Tre gxoje ili komencis sian novan kunvivadon hejme, kaj Karlo
felicxkore miris, kiel bele realigxis lia knaba revo.